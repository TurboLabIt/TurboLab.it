# [Gestione newsletter](https://github.com/TurboLabIt/TurboLab.it/blob/main/docs/newsletter.md)

La newsletter di TurboLab.it, chiamata *Questa settimana su TLI*, è una email inviata settimanalmente agli iscritti. Raccoglie i link a tutti i contenuti pubblicati sul sito durante la settimana. Nello specifico, contiene i link a:

- articoli e notizie pubblicati o ri-pubblicati sul sito
- discussioni dal forum che siano nuove oppure che abbiano ricevuto nuove risposte

Ogni volta che viene spedita la newsletter, viene creato e pubblicato automaticamente un articolo sul sito con i medesimi contenuti.


## Obbiettivi di gestione

Gli obbiettivi della gestione della newsletter sono:

- offrire a quanti più utenti possibile l'occasione di ricevere almeno una volta la newsletter per valutare se possa loro interessare
- assicurarci che chi non vuole ricevere la newsletter non la riceva più, senza ostacoli o ritardi

La newsletter viene generata sul server di TurboLab.it e inviata direttamente alle mailbox degli iscritti tramite il servizio SMTP in esecuzione sul server stesso. Abbiamo dunque scelto di **non utilizzare servizi esterni**, per i seguenti motivi:

1. non dipendere dalla disponibilità di un servizio sul quale non abbiamo alcun controllo
2. evitare i costi dei servizi esterni di invio mail, che oltretutto crescono con il numero di invii
3. evitare di condividere gli indirizzi email degli iscritti con aziende terze

Il mittente della newsletter è `TurboLab.it <newsletter@turbolab.it>`, un alias della mailbox `info@turbolab.it`.


## Informazioni per utenti finali

La guida per utenti finali è disponibile qui: [Ricevere "TurboLab.it" via email: Come dis/iscriversi dalla newsletter](https://turbolab.it/402).

L'archivio completo di tutti gli invii è il [tag "newsletter turbolab.it"](https://turbolab.it/newsletter-turbolab.it-1349).


## Iscrizione alla newsletter

L'iscrizione alla newsletter dei singoli utenti è gestita tramite l'attributo `Gli amministratori possono inviarti email`, nativo di phpBB e accessibile all'utente tramite il proprio profilo del forum

![image](https://turbolab.it/immagini/max/ricevere-turbolab.it-via-email-come-dis-iscriversi-newsletter-iscrizione-newsletter-2480.img)

Non è dunque possibile "registrarsi alla newsletter" senza "registrarsi al forum" ([issue #18](https://github.com/TurboLabIt/TurboLab.it/issues/18)).

È però possibile che un utente registrato al forum scelga di non ricevere la newsletter.

L'iscrizione alla newsletter viene attivata per la prima volta al momento della registrazione al forum, poiché l'attributo in questione è valorizzato di default a `true` per impostazione predefinita di phpBB.


## Visualizzazione in anteprima

È possibile visualizzare in anteprima la prossima uscita della newsletter tramite la pagina [/newsletter/anteprima](https://turbolab.it/newsletter/anteprima):

- se l'utente che visualizza la pagina è loggato al sito ➡ la pagina di anteprima utilizza il suo nome utente e la sua email
- se l'utente NON è loggato ➡ vengono mostrati i dati dell'utente `Zane`. In tal caso, il link di dis-iscrizione non funziona realmente

La pagina di anteprima non invia alcuna email, ma mostra soltanto il contenuto nel browser web.


## Comando di invio

La newsletter viene spedita periodicamente agli iscritti da [config/custom/cron](https://github.com/TurboLabIt/TurboLab.it/blob/main/config/custom/cron).

Il comando utilizzato è [scripts/newsletter-send.sh](https://github.com/TurboLabIt/TurboLab.it/blob/main/scripts/newsletter-send.sh), che a sua volta esegue [Command/NewsletterCommand.php](https://github.com/TurboLabIt/TurboLab.it/blob/main/src/Command/NewsletterCommand.php).

Se invocato senza parametri, il comando invia una sola copia della newsletter all'utente `Zane <info@turbolab.it>`. A seconda di come è configurato l'ambiente, la mail potrebbe arrivare nella mailbox indicata oppure su [mailtrap.io](https://mailtrap.io/inboxes/974437/messages).

Se viene specificata l'opzione `--dry-run`, il comando non invia nessuna mail, ma simula solo l'esecuzione della procedura.


## Rilevazione dei click sui link

Vogliamo fare il possibile per **disattivare immediatamente l'invio della newsletter a coloro che non vogliano riceverla**. Oltre ai link di dis-iscrizione nel corpo di ogni email, abbiamo implementato un meccanismo che auto-annulla l'iscrizione se l'utente non clicca mai alcun link presente nella newsletter per un determinato numero di mesi consecutivi.

Allo scopo, ogni link presente nella newsletter è inserito come parametro della pagina `/newsletter/open`. Tale pagina riceve due parametri:

1. `opener=...`: è la versione crittografata dell'ID utente al quale è stata inviata la specifica mail
2. `url=...`: è l'URL "finale" che deve essere mostrato quando l'utente clicca su quel link

Un esempio (non-funzionante) del link che conduce alla homepage è il seguente:

`https://turbolab.it/newsletter/open?opener=Mg...pw%3D&url=https%3A%2F%2Fturbolab.it`

La pagina `/newsletter/open` si occupa di:

1. de-crittografare il parametro `opener=`, ricavando l'ID dell'utente
2. aggiornare il campo `newsletter_last_link_clicked_at` del profilo phpBB dell'utente in questione, valorizzandolo con la data corrente
3. impostare a `<null>` il campo `newsletter_inactive_warning_sent_at` che indica la data nella quale l'utente è stato avvisato che la sua iscrizione sarebbe stata disattivata a breve per inattività
4. effettuare un redirect verso l'URL "reale", presente nel parametro `url=`


## Auto-annullamento dell'iscrizione

La procedura [NewsletterUnsubscribeInactive](https://github.com/TurboLabIt/TurboLab.it/blob/main/src/Command/NewsletterUnsubscribeInactiveCommand.php) si occupa periodicamente di:

1. estrarre tutti gli utenti non-iscritti alla newsletter
2. impostare a `<null>` il loro campo `newsletter_last_link_clicked_at`
3. impostare a `<null>` il loro campo `newsletter_inactive_warning_sent_at`

Fatto ciò, siamo in una situazione "pulita per":

1. estrarre tutti gli utenti iscritti alla newsletter che abbiano `newsletter_last_link_clicked_at` antecedente a un determinato numero di mesi e `newsletter_inactive_warning_sent_at` valorizzato a `<null>`
2. inviare a costoro una email di avviso: se non confermeranno l'iscrizione alla newsletter cliccando su un link presente nella mail stessa, la loro iscrizione verrà annullata. Il link proposta usa `/newsletter/open` per condurre a una pagina di conferma
3. aggiornare il campo `newsletter_inactive_warning_sent_at` del profilo phpBB dell'utente in questione, valorizzandolo con la data corrente

Una routine successiva della stessa procedura si occupa poi di:

1. estrarre tutti gli utenti iscritti alla newsletter che abbiano `newsletter_inactive_warning_sent_at` antecedente a un determinato numero di giorni
2. disattivare la loro iscrizione alla newsletter
3. impostare a `<null>` il campo `newsletter_last_link_clicked_at`
4. impostare a `<null>` il campo `newsletter_inactive_warning_sent_at`
5. inviare un'ultima email di cortesia che notifica la dis-iscrizione automatica dalla newsletter
